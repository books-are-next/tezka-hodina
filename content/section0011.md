---
contentType: prose
---

## BÁSEŇ MILOSTNÁ  

Řeklas mi, že jenom v očích tvých je celý svět,  
že pro mě není nic, co leží mimo ně.  
V tvých očích kvetou bílé jabloně,  
oblaka plují,  
ptáci zpívají a poletují.  

Já ti věřím  
a nevěřím.  
S velikou bolestí oči tvé na kusy rozlamuji,  
aby mě poznovu obrostly řetězem duhovým.  
Pověz mi, má milá,  
— když celý svět oko tvé objímá, —  
proč jsi dopustila,  
že dělník dnes ráno s lešení spadl  
a před mýma očima  
se zabil?
