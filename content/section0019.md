---
contentType: prose
---

<section>

## MIROGOJ  

Na záhřebském hřbitově, na Mirogoji  
z očí se sloupla mi jižní sladká zem,  
na záhřebském hřbitově tisíce křížů stojí,  
ty jediné v očích svých udržel jsem,  
ty kříže dřevěné, tak stejné, tak stejné,  
jak stejná je smrt vojáků zabitých v boji.  

Zdřevěnělé ruce, spoutané v zápěstí,  
mě dovedly urvat a daleko unésti,  
s armádou podzemní světem jsem mašíroval.  
Do hrobů politých vápnem, nad nimiž jména zvadla  
a zůstala jenom těla ve válce světové padlá,  
hluboko, hluboko jsem se propadal,  
a každý mrtvý se přitiskl ke mně jako hlas úpěnlivý  
a každý mrtvý se ptal:  
Pověz mi, živý,  
proč jsem umíral?  

Kořeny v květech mohou slunce uchopit,  
mrtvý v živém se doví, proč pad,  
pro krále, vlasti, pro vše je možno se bít,  
ne pro všechno lze však umírat.  
Ó mrtví z Rus, Němec, Čech a Francie,  
v dlaně mé kladete dědictví hrobu a krve,  
modlím se nad ním, ať v pěstích mých ožije,  
ať na chléb a na víno vzkvétá,  
a otázku vaši těžkou a slavnou jak zvon  
co možno nejvýše v hrudi své zavěšuji,  
z rozkazu božího živý s živými žít budu ji,  
živou otázku vaši, — ó mrtví ze všech front světa!

</section>
