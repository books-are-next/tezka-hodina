---
contentType: prose
---

<section>

## POHŘEB  

Anežka Skládalová  
po dlouhé nemoci vydechla naposled  
v pondělí 15. srpna ve věku 69 let  

a dnes je středa.  
Šest svící hoří a varhan hudba setmělá  
vodí náš smutek křížovou cestou kolem kostela.  
Za kostelem jsou pole a silnice a na nich stromy rostou,  
od rakve k nim si cestu můžeme vykoupit  
jedině modlitbou prostou:  
buď vůle tvá.  

Po dlouhé silnici  
černý průvod kráčí,  
zde nejvíce líto je živých, kteří po mrtvé pláčí,  
zde nebe se do očí přelomilo a mrtvou v nich přikrylo,  
příliš malý jsi, pohřební voze, zlacená mohylo,  
příliš prázdná jsi, rakvi,  
neboť mrtvá z tebe vystupuje,  
na stuhách pohřebních věnců znovu oživuje,  
na bílých stuhách s živými jmény  
vlá do všech světových stran:  
Jiří, Karel, Jaroslav, Věra, Dagmar, Zora, Radovan,  
vnoučata.  

Okolo topolů za městem  
jde cesta ke hřbitovu.  
Obilí už je do sýpek sveženo  
a my je dnes svážíme znovu.  
Z tohoto světa nic se neztratilo  
a nic se neztratí.  
Svežené zrno v chléb se obrátí.  

Když pohřeb k hřbitovu přichází,  
nejstarší vnuk říká si:  

Tři sta dní krvavých, babičko, srdce tvé protrpělo,  
když po kapkách z tvého těla odcházelo,  
dej, ať nezmírám jako ty na posteli v propadlé světnici,  
chci zemřít jak voják s bodlem a ručnicí,  
do srdce raněný granátem.  
Neboť jdu do boje,  
babičko moje,  
pro slávu světa tohoto.  

Neslaď řeč, kněže, blaženou duší, rájem a anděly,  
nebe je kusem této země s obyčejnými lidmi,  
nezpívejte, zpěváci, nad hrobem chorál do smutku zšeřelý,  
zpívejte raděj, jak zahradníci  
při setí zpívají.  
Pláči-li, nepláči pro mrtvé. Není jich.  
Trpím-li, — trpím pro bolest živých.  
Jen rakev pochováváme,  
jen jméno pochováváme  
po srdcích spravedlivých.  

Hřbitove, hřbitove,  
zahrado zelená,  
do tebe sejou se  
nejdražší semena,  
aby rostla.

</section>
