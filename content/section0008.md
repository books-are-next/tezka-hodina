---
contentType: poetry
---

<section>

## KÁZÁNÍ NA HOŘE  

Já jsem řečník chorý,  
ale ne mrtvý,  
a toto jsou lesy a hory,  
obec zelená,  
na nebi sluncem stavěná,  
aby v ní bydlel život veselý  
těch, kteří ve světě bídou zemřeli  
a po smrti ještě mrtví na něm prodlévají  
v podobě mužů a v podobě žen  
a na kamenných ryncích ostatky své prodávají  
pod světlem voskových luceren.  

Ten, kdo je živý,  
ví, že svět musí být spravedlivý.  
Neplačte, vrazi a opilé nevěstky,  
že město vás živé na věky pochová,  
nesakrujte, vojáci z krve a olova,  
že kasárna o lásku neprosí.  
Neboť:  
každý má někde srdce, i když s sebou je nenosí.  
Proto ty nejsi  
voják,  
nevěstka,  
vrah, —  
proto jsi smrk,  
jedle  
a modřín  
a vy všichni bezejmenní chudáci z dědin a předměstí  
jste na horách les, který roste do štěstí,  
do štěstí čistého, tak jako zde kvete  
v jehličí, hvězdy a jahody zakleté.  

Bratři,  
už skoro na nebe vzatí,  
možná z vás budou svatí,  
na nebe vstoupíte po oblacích  
a zapomenete mrtvých z údolí.  
Svaté nic nebolí.  
Raděj se svatými nestaňte,  
raděj tu s námi zůstaňte,  
silnicí dolů sestupte, rozejděte se po celé zemi,  
z vyhaslých očí vyrazte pryskyřnatými haluzemi,  
svět pro sebe dobuďte v jednom vítězném šiku  
vánočních stromků a dubových bojovníků.  
Hurrá!  

Mrtví na ulicích oživnou,  
muziky ve vsi zahrají,  
na cestách rozkvete kamení,  
my sami budem si vráceni.

</section>
