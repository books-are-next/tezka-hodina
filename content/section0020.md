---
{}
---

## NĚVĚRNÁ  

Černé oči měla,  
mladé srdce měla,  
věrnost mu slíbila  
dřív, než odejela.  

Na mořském pobřeží  
vlna s vlnou běží,  
ale věrná milá  
samotinká leží.  

Ve vzpomínkách dojdeš,  
nedojdeš však celá,  
není láska z očí,  
ale také z těla.  

Po mořském pobřeží  
bledá žena chodí,  
osmahlý námořník  
přijel v bílé lodi.  

Z železa ruce měl,  
z železa kotvy měl,  
zakotvil tenkráte,  
když na ni pohleděl.  

Dvě noci plakala,  
dvě noci klečela,  
třetí noc sýčka  
u oken slyšela.  

Letěl a zasykal,  
jí zrovna nad srdcem  
a v tom srdci zemřel  
ten, kdo byl dříve v něm.  

Zemřel i s věrností,  
kterou si od ní vzal.  
Čtvrtou noc námořník  
na jejích ňadrech spal.  

Na dvou bílých vlnách,  
na věčném příboji,  
nechtěj však ani ty  
snít v míru a pokoji,  

neb srdce to nepatří  
ni tobě, můj neznámý,  
srdce žen nebe je  
se všemi hvězdami,  

a patří-li někomu  
na věky, na věky,  
— tož patří noci.
