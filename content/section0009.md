---
contentType: prose
---

## OČI

#### (Malíři O. Lasákovi)

Nejširší moře lidské oči jsou,  
celý svět na sobě unesou,  
celý svět v tisíci lodích po jejich hladině pluje:  
hvězdy, květiny, ptáci, města, fabriky, lidé,  
všechno, co bylo, všechno, co tu je,  
všechno, co přijde.  

Viděl jsem věci šťastné a líbezné,  
jež pro vzdušnost nikdy neztroskotaly.  
Viděl jsem hvězdy a květiny, viděl jsem ptáky,  
když před zimou do krajin jižních přelétali,  
to byly lodě nákladů lehkých, štíhlého boku a labutí šíje,  
jež do očí šťastně vždy veplují a šťastně přeplují je,  
to bylas i ty, milenko s bílým plachtovím,  
přišlas a odešlas, — viděl jsem tě  
a už tě neuvidím.  

Však znám také věci těžké a nejtěžší,  
jež marně vypluly na cestu k ráji,  
znám nemocnice a předměstí, lidi, které bůh netěší,  
znám koráby z olova, které vždy ztroskotají.  
Znám lodníka, který se nesměje,  
vraky, vězně a galeje,  
jež tíhou svých břemen se rozpraskly v půli  
a do očí vpluly mi, aby v nich utonuly.  

Nejhlubší moře lidské oči jsou,  
dnem svým až k srdci dosáhnou.  
Co v očích ztroskotá, k srdci se propadne,  
do srdce zaroste a srdce ovládne,  
aby v něm hluboko kotvilo  
v jiné a strašlivé kráse,  
jež ze všech krás světa nejsilnější je,  
protože nelaská,  
ale nabije  
všechny tvé smysly nesmělé  
střelami ohně a ocele.
