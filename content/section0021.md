---
contentType: prose
---

## ODJEZD  

Krajina okolo nádraží  
každý vlak do dálky odváží  
a proto ta krajina v očích svých chová  
bludný žal cizince bez domova.  

Z vysoké stanice ve skalách nad přístavem  
odjedu také a proto smuten jsem.  
Možná, že na dně kufříčku  
moře mám schováno v lastuře,  
možná, že v růžích dvou červených  
lásku mám schovanou nahoře,  
kdybych však v tento čas je uchopiti chtěl,  
tož bych je nespatřil, tož bych je nenašel.  

Bakarské nádraží,  
vlak ještě nepřijel, — noc mě už odváží  
v černých svých vagónech, jimiž hvězdy v pochod tlukou.  
Nelíbej, milenko, toho, kdo tu už není!  
Ve chvílích loučení jsme dávno rozloučeni  
a ten, kdo sbohem dává, — nedosahuje rukou.
