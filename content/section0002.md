---
{}
---

## TĚŽKÁ HODINA  

Přišel jsem na svět,  
abych si postavil život  
dle obrazu srdce svého.  

Chlapecké srdce je písnička na začátku,  
plán pro zámek, který bys lidem jak milé dal k svátku,  
ale mužovo srdce jsou ruce a mozoly,  
které se krví svou do cihel probolí,  
aby tu stála alespoň skutečná hospoda u silnice,  
pro ušlé poutníky a pro poutnice.  

Dnes je má těžká hodina.  
Chlapecké srdce mi zemřelo a sám v rakvi je vynáším,  
a zemřelým trpě, trpím i tím,  
které mi v prsou se roditi počíná.  
Dnes je má těžká hodina;  
jedno srdce jsem pohřbil a druhé ještě nemám,  
sesláblý úzkostí, sesláblý samotou  
marně se bráním studeným stěnám  
pokoje svého  
uštěpačného.  

Milenčin dopise, lampo, kniho kamarádova,  
věci zrozené z lásky, světla a víry,  
dnes při mně stůjte a třikrát mi věrnější buďte,  
když zůstal jsem na světě sirý,  
a modlete se,  
aby mi narostlo srdce statečné a nesmlouvavé,  
a věřte dnes za mě, že tomu tak bude,  
a věřte dnes za mě, že postavím  
dle obrazu jeho  
život člověka spravedlivého.  

Já mužné srdce ještě nemám,  
sám v těžké své hodině;  
a proto nevěřím.
