---
contentType: prose
---

## MUŽ  

Uprostřed noci  
vichřice do jeho srdce vpadla,  
dřív než moh napřáhnout ramena zvadlá,  
srdce mu z kořenů vyvracet počala -  
a srdce to dubové, srdce to vysoké  
se sedmdesáti čtyřmi roky - sedmdesáti čtyřmi haluzemi  
se na tělo zvrátilo a tělo padlo k zemi.  
Uprostřed noci  
posetý hvězdami ran, sám v noc se měně už,  
na podlaze bezmocně ležel a přece ještě muž,  
nezavzdych, nezakřik, nezavolal,  
aby se vnoučata, co vedle v jizbě spala,  
neprobudila a nepolekala.  

Nepadne naráz dub vichřicí,  
nepadne naráz srdce mrtvicí.  
Ráno jej našli, na postel položili  
a tak jsme se naposled sešli, dědečku můj milý.  

Tenkrát tvé oči přesmutné, tvé oči odlétající  
z daleka na mě volaly a chtěly cosi říci,  
tenkrát jsem poznal nejvíce, že slova tohoto světa  
jsou příliš těžká pro ptáka, jenž nad oblaka vzlétá,  
a přec jsem tiskl ruku tvou a toho jsem si přál,  
by z ruky mé do ruky tvé se život přeléval;  
té krve, jíž mám dostatek, chtěl dát jsem ze svých žil,  
aby ses na loži posadil a ke mně promluvil.  
Ale tvé ruce pokorné jak křížek polámaný,  
jež nikdy si sloužit nedaly, sloužíce na vše strany,  
nevzaly krve mé a já v té hodině  
pochopil, kdo život opouští, že dát jej může jedině.  
Má ruka brala tu, tvá dávala a z ní  
jak jiskry elektrické sršely tvé síly poslední.  

V pokoji nad městem, v otevřené truhli  
dnes leží stařeček v svátečních šatech ztuhlý,  
kytkami dětí a vnuků ověnčen.  
Přes mrtvolu se dívám oknem ven.  
Mrtvý byl Jiří, — já jsem Jiří též,  
mrtvý byl mužem, — budu mužem též?  
Až věčná vichřice na srdce nalehne mi,  
vyvrátí srdce mé, přibije mě jím k zemi,  
zda sílu zachovám, kterou mi mrtvý dal,  
bych zemřel jako on, do noci nevolal,  
do noci nesmírné, záhadné a prosté,  
v níž stařec umírá a děcko ve snu roste?
