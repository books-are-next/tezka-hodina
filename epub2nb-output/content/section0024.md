---
contentType: poetry
---

<section>

## MOŘE  

Na břehu ostrova Krku, na břehu z kamení  
moře jsem hledal celých šest smutných dní  
a moře jsem nenašel, — viděl jsem ptáka jen,  
co zvlněnou perutí odlétal celý den,  
by zvečera na měsíc sedl a z něho znavený  
písničkou stříbrnou pad mezi pobřežní kameny,  
písničkou mámivou, jež namlouvala mi,  
že pták ten moře je s modrými vlnami,  
že stačí po světě jak po lučině jít,  
že abys uviděl, se stačí zrakem zpít.  

Na břehu okna hotelu tiše se otvírala,  
za každým oknem bledá dívka stála  
a každá dívka ta, jež vprostřed noci snila,  
své moře stvořila, aby je utopila  
do chorých očí svých, jimž v sklené báni hvězd  
svět není chlebem už, že lahví s lékem jest.  
Ty oči viděl jsem, ta moře viděl jsem  
a přece zůstal jsem slepcem a cizincem.  
Nestačí mlha pěn a ze snů příboje,  
já chtěl jsem poznat víc, chtěl znát jsem to, co je,  
to moře skutečné, jež se mnou i beze mne bije  
v skalnaté útesy hor a břehy Dalmácie.  

Na břehu ostrova Krku, na břehu z kamení  
moře jsem hledal celých šest smutných dní  
a moře jsem nenašel, neboť svět cudný je  
a rukám rozměklým tělo své ukryje  
do kulis barevných, do rakve malované,  
zatím co na místech světějších z mrtvých svých vstane.  

Teprv dne sedmého, kdy nad městem zvon zněl,  
já opilec z vlastních svých očí jsem se vypotácel,  
ne už co lázeňský host, — jak dělník v neděli  
jsem městem se potloukal sdílný a veselý.  
A proto večer v hospodě u mola  
skutečné moře jsem uzřel kol dokola,  
když přes stoly dubové hleděl jsem do tváří  
vám, námořníci, barkaři a rybáři,  
vám, bratři uzlatých pěstí, co v trikotu roztrhaném  
nosíte bouře a pohody a celou tu zem,  
vám, dělníci věční, sluncem propálení,  
kteří tu stavíte moře a jste z něho vystavěni!  

Zahrej, chraplavý aristone, ptáku mi nad jiné milý,  
zde tančí všechna moře s pěti světadíly  
a nejšťastnější já, jenž do srdce tance všech byl přijat jsem,  
mozoly obrůstám jako strom ovocem,  
jsem námořník, barkař a rybář, jsem dělník z přístavu,  
v tisíci lodicích proplouvám moře a ještě je proplavu,  
ne jedněma, tisíci rukama moře se zmocňuji,  
ne jedněma, tisíci rukama moře buduji.  
Zahrej, chraplavý aristone, ptáku mi nad jiné milý,  
svět jsou jen ti, kteří jej živí, by z něho živi byli,  
moře jsme my, dělníci zvlněných svalů, cizí i zdejší,  
my, skutečnost jediná, skutečnost nejskutečnější!

</section>
