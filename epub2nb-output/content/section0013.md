---
{}
---

## SLOKY  

Sníh padá na město, na město zšeřelé,  
v tvém oku roztává se v louže popele  

a z věží hodiny jak panny zrazené  
padají v náměstí, v jezero kamenné.  

Jdeš tudy prvně sám se srdcem churavým,  
a proto se ti zdá, že trpíš světem vším,  

a zatím jsi to ty, jen ty a zčásti jen,  
jenž hořem soukromým jsi kdesi poraněn.  

Staň u zdí nádraží a poslyš vlaků hvizd,  
jež vezou do světa lásku a nenávist,  

a do všech usedni a slavnou silou hnán  
se z místa bolesti rozjedeš do všech stran  

po světě širokém, jenž nezná modřin tvých,  
zápase v závratích a ranách propastných.  

Své srdce přemoz tu, neb nejsi srdce jen,  
tím, čím chceš vítězit, — sám nebuď poražen  

a přemoz bolest svou a nepřežvykuj ji,  
bys stále v boji byl a nikdy po boji.  

Pak sníh, jenž na město se snáší zšeřelé,  
jen bílým obkladem ti bude na čele  

a z věží hodiny se s ptáky rozletí.  
Neb bolest přemoci je víc než trpěti.
