---
contentType: prose
---

<section>

## JARO  

První květiny jarní v ulicích rozkvetou,  
první květiny jarní v očích dívek jsou  
a oči ty modré, černé a kovové  
jsou z daleka hbití a větrní poslové,  
aby jsi věděl, že za městem,  
za tvýma rukama sevřenýma  
leží veliká zem  
a taje.  

Dnes jako včera by bylo, kdybys šel sám,  
ulice, bláto, sněhových mraků rám,  
ale náhle, ty železná drůzo mezi kameny,  
jsi čímsi v srdci i v hlavě vlaze zmámený,  
pod kyticí pohledů jako bys rozkvétal, oblázku holý,  
čím krásnšjší dívka jde okolo,  
tím více to bolí.  

V podzemních hospodách zahráli: Jaro je tady!  
na horách daleko roztává sníh,  
sto krásných těl řeklo ti, že jsi dnes mladý,  
do rukou chtěl bys vzít každičké z nich,  
s nekrasším utéci na konec světa  
do jizby nalité teplem jak pupen rašící,  
zapomnět na všechnu bídu v černé ulici  
a polibky, jež oblak měly by krajku a pěnu,  
si trhat ty oči a rty a ňadra a ženu.  

Zatím však stojíš a stojíš  
s míznatou touhou kol rozřízlých úst,  
krev do ran ti roste, že musí růst,  
a náhle stromem jsi s rameny roztaženými,  
přísným a černým stromem, co stojí uprostřed zimy,  
a pod ledy, které tím jarem neroztávají,  
ucítíš polární smutek rodných svých krají,  
do kterých zarůstáš kořeny.  
O plakát tančírny opřený  
octneš se v předměstských činžácích,  
v závěji vychladlých jizeb sta uvidíš srdcí  
a na nich odvěký sníh.  

Tu poznáš,  
že v tento led a v tyto skály  
se slunce březnové ni v červnu nepropálí,  
a z rukou, z haluzí v nebe se deroucích,  
střeseš ten podzimní lístek, kterým jsi před chvílí zjih,  
ztvrdneš, — zpřísníš, — zledovíš  
pro jiné jaro jiného milování,  
jež čeká teprv své vybojování,  
neb jeho květiny mírné a veselé  
vyrostou na hrotech mečů,  
na stvolech z ocele.  

Jaro nebeské, vím,  
letos jsi jenom podobenstvím,  
jako jsi bylo a budeš vždy,  
když v člověku pokvete svět.  
Na rohu ulice,  
na ostří štěstí a běd  
poznal jsem nejhlubší znamení tvá,  
ó jaro roku  
1922.

</section>
