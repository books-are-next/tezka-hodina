---
contentType: prose
---

<section>

## FOTOGRAFIE  

U Topiče ve výkladní skříni  
mezi knihami a obrazy  
visí fotografie.  
Kniha je z papíru, i když nejkrasší život sní v ní,  
obraz je z plátna, když nejlépe život zobrazí,  
ale každá tato fotografie  
strašlivě skutečným životem žije:  
Hlad v Rusku! Hlad v Rusku!  

Gubernie hřbitovů stavěné z ledu a zimy,  
hromady mrtvolek dětí s břichy nafouklými,  
zvrácená ústa, ruce zaťaté v kleště,  
ti, kteří hladem zemřeli, — ti, kteří zemrou ještě,  
a nejsmutnější všech, jež zovou lidojedy,  
kteří však přece jsou jen křížek mezi ledy,  
jen křížek zoufalý, žijící mohyly,  
jež v rakvích žaludků své bratry pohřbily.  

To nejsou fotografie za výkladním sklem,  
to rukou tisíce, tisíce  
přes celou Evropu se natáhlo až sem  
do syté pražské ulice,  
aby pod prsty bídy a žalu  
dvojnásob vynikla krvavá tlama kapitálu.  

Soudruzi, kteří kol skříně té  
do práce se ubíráte,  
soudruzi, kteří v srdci svém  
hladem svých bratrů umíráte,  
vryjte ty obrazy bídy a zmaru  
v porcelán talířů restaurací a barů,  
na zátky šampaňských, do lístků jídelních  
vlepte ty fotografie!  
Aby ten každý, kdo hoduje dnes tu a pije,  
na každém talíři, na každé sklenici  
narazit musel na mrtvoly křičící:  
Lidojede! Lidojede!

</section>
