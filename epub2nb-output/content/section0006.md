---
contentType: poetry
---

<section>

## ČEPOBITÍ  

Trubači troubili čepobití  
v kasárnách za městem,  
já se svoji milou ležel jsem  
na bílé posteli.  

Na bílé posteli v pokoji,  
dnes už nikdo se milovat nebojí,  
zatím co za oknem v černé ulici  
krvácí  
zamilovaní vojáci,  
do srdce střelení polnicí,  
ranění příkazem táhlého čepobití.  

Řek bys, že války tu není,  
a přece je to volání k boji největší a každodenní,  
když se musíš se svou láskou rozloučiti,  
vojáku,  
ať kvete ti u mozolných prsů nebo ve zraku  
služek, šiček, holek z fabriky,  
milenek.  

Na kasárenském dvoře  
dva trubači stojí,  
všechny muže volají k boji  
a já také mužem jsem.  
Od tvých prsů a očí musím odejíti  
na rozkaz velkého čepobití.  

Odešel jsem od tebe,  
sladká milenko,  
vracím se k tobě,  
ženo člověka.  
Ty jiná jsi a já jsem jinačí,  
zcela jinak se budeme milovati.  
Podoben vojáku trubači  
na ústa si tě položím jako kovovou polnici,  
z lásky a tónů vystavím do polí silnici  
běžící světem na všechny strany,  
aby vojáci, služky, mládenci a panny,  
všichni, kdo se rádi mají a jsou rozloučeni,  
po naší silnici mohli si naproti jíti  
dle srdce svého.

</section>
