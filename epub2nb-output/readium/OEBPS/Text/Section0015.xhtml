<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 id="heading_id_2">MUŽ<br /></h2>

  <p>Uprostřed noci<br />
  vichřice do jeho srdce vpadla,<br />
  dřív než moh napřáhnout ramena zvadlá,<br />
  srdce mu z kořenů vyvracet počala -<br />
  a srdce to dubové, srdce to vysoké<br />
  se sedmdesáti čtyřmi roky - sedmdesáti čtyřmi haluzemi<br />
  se na tělo zvrátilo a tělo padlo k zemi.<br />
  Uprostřed noci<br />
  posetý hvězdami ran, sám v noc se měně už,<br />
  na podlaze bezmocně ležel a přece ještě muž,<br />
  nezavzdych, nezakřik, nezavolal,<br />
  aby se vnoučata, co vedle v jizbě spala,<br />
  neprobudila a nepolekala.<br /></p>

  <p>Nepadne naráz dub vichřicí,<br />
  nepadne naráz srdce mrtvicí.<br />
  Ráno jej našli, na postel položili<br />
  a tak jsme se naposled sešli, dědečku můj milý.<br /></p>

  <p>Tenkrát tvé oči přesmutné, tvé oči odlétající<br />
  z daleka na mě volaly a chtěly cosi říci,<br />
  tenkrát jsem poznal nejvíce, že slova tohoto světa<br />
  jsou příliš těžká pro ptáka, jenž nad oblaka vzlétá,<br />
  a přec jsem tiskl ruku tvou a toho jsem si přál,<br />
  by z ruky mé do ruky tvé se život přeléval;<br />
  té krve, jíž mám dostatek, chtěl dát jsem ze svých žil,<br />
  aby ses na loži posadil a ke mně promluvil.<br />
  Ale tvé ruce pokorné jak křížek polámaný,<br />
  jež nikdy si sloužit nedaly, sloužíce na vše strany,<br />
  nevzaly krve mé a já v té hodině<br />
  pochopil, kdo život opouští, že dát jej může jedině.<br />
  Má ruka brala tu, tvá dávala a z ní<br />
  jak jiskry elektrické sršely tvé síly poslední.<br /></p>

  <p>V pokoji nad městem, v otevřené truhli<br />
  dnes leží stařeček v svátečních šatech ztuhlý,<br />
  kytkami dětí a vnuků ověnčen.<br />
  Přes mrtvolu se dívám oknem ven.<br />
  Mrtvý byl Jiří, — já jsem Jiří též,<br />
  mrtvý byl mužem, — budu mužem též?<br />
  Až věčná vichřice na srdce nalehne mi,<br />
  vyvrátí srdce mé, přibije mě jím k zemi,<br />
  zda sílu zachovám, kterou mi mrtvý dal,<br />
  bych zemřel jako on, do noci nevolal,<br />
  do noci nesmírné, záhadné a prosté,<br />
  v níž stařec umírá a děcko ve snu roste?<br />
  &nbsp;<br /></p>
</body>
</html>
