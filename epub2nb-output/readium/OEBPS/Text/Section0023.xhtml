<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 id="heading_id_2">BALADA O OČÍCH TOPIČOVÝCH<br /></h2>

  <p>Utichly továrny, utichly ulice,<br />
  usnuly hvězdy okolo měsíce<br />
  a z města celého v pozdní ty hodiny<br />
  nezavřel očí svých jenom dům jediný,<br />
  očí svých ohnivých, co do tmy křičí,<br />
  že za nimi uprostřed strojů, pák, kotlů a železných tyčí<br />
  dělníků deset své svaly železem propletlo,<br />
  aby se ruce a oči jim změnily ve světlo.<br /></p>

  <p>„Antoníne, topiči elektrárenský,<br />
  do kotle přilož!“<br /></p>

  <p>Antonín dnes jak před lety dvaceti pěti<br />
  železnou lopatou otvírá pec,<br />
  plameny rudé ztad syčí a letí,<br />
  ohnivá výheň a mládenec.<br />
  Antonín rukama, jež nad oheň ztuhly,<br />
  přikládá plnou lopatu uhlí,<br />
  a že jenom z člověka světlo se rodí,<br />
  tak za uhlím vždycky kus očí svých hodí<br />
  a oči ty jasné a modré jak květiny<br />
  v praméncích drátů nad městem plují,<br />
  v kavárnách, v divadlech, nejraděj nad stolem rodiny<br />
  v radostná světla se rozsvěcují.<br /></p>

  <p>„Soudruzi, dělníci elektrárenští,<br />
  divnou ženu vám mám.<br />
  Když se jí do očí podívám,<br />
  pláče a říká, že člověk jsem prokletý,<br />
  že oči mám jiné, než jsem měl před lety.<br />
  Když prý šla se mnou k oltáři,<br />
  jako dva pecny velké a krásné byly,<br />
  teď prý jak v talířku prázdném mi na tváři<br />
  po nich jen drobinky dvě zbyly.“<br /></p>

  <p>Smějí se soudruzi, Antonín s nimi<br />
  a uprostřed noci s hvězdami elektrickými<br />
  na svoje ženy si vzpomenou na chvíli,<br />
  které tak často si dětinsky myslily,<br />
  že muž na svět přišel, aby jim patřil.<br /></p>

  <p>A Antonín zas jak před lety dvaceti pěti,<br />
  jen těžší lopatou otvírá pec.<br />
  Těžko je ženě vždy porozuměti,<br />
  má jinou pravdu a pravdivou přec.<br />
  Antonín očí květ v uhlené kusy<br />
  přikládá, neví snad o tom, spíš musí,<br />
  neboť muž vždycky očima širokýma<br />
  se rozjet chce nad zemí a mít ji mezi nima<br />
  a jako slunce a měsíc s obou stran<br />
  paprsky lásky a úrody vjíždět do jejích bran.<br />
  V tu chvíli Antonín, topič mozolnatý,<br />
  poznal těch dvacet pět roků u pece, u lopaty,<br />
  v nichž oči mu krájel plamenný nůž,<br />
  a poznav, že stačí to muži, by zemřel jak muž,<br />
  zakřičel nesmírně nad nocí, nad světem vším:<br /></p>

  <p>„Soudruzi, dělníci elektrárenští,<br />
  slepý jsem, — nevidím!“<br /></p>

  <p>Sběhli se soudruzi,<br />
  přestrašení celí,<br />
  dvěma nocemi<br />
  domů jej odváděli.<br />
  Na prahu jedné noci<br />
  žena s děckem sténá,<br />
  na prahu dlouhé noci<br />
  nebesa otevřená.<br /></p>

  <p>„Antoníne,<br />
  muži můj jediný,<br />
  proč tak se mi vracíš,<br />
  v tyto hodiny?<br />
  Proč jsi se miloval<br />
  s tou holkou proklatou,<br />
  s milenkou železnou,<br />
  ohněm a lopatou?<br />
  Proč muž tu na světě<br />
  vždycky dvě lásky má,<br />
  proč jednu zabíjí<br />
  a na druhou umírá?“<br /></p>

  <p>Neslyší slepec, — do tmy se propadá<br />
  a tma jej objímá a tma jej opřádá,<br />
  raněné srdce už z hrudi mu odchází<br />
  hledat si ve světě jinačí obvazy,<br />
  však nad černou slepotou veselá lampa visí,<br />
  to není veselá lampa, — to jsou oči čísi,<br />
  to oči jsou tvoje, jež celému světu se daly,<br />
  aby tak nejjasněj viděly a nikdy neumíraly,<br />
  to jsi ty, topiči, vyrostlý nad těla zmučených střepy,<br />
  který se na sebe díváš, ač sám ležíš slepý.<br /></p>

  <p>Dělník je smrtelný,<br />
  práce je živá,<br />
  Antonín umírá,<br />
  žárovka zpívá:<br /></p>

  <p>Ženo má, — ženo má,<br />
  neplač!<br />
  &nbsp;<br /></p>
</body>
</html>
