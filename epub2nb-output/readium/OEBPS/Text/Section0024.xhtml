<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 id="heading_id_2">MOŘE<br xmlns="http://www.w3.org/1999/xhtml" /></h2>

  <p>Na břehu ostrova Krku, na břehu z kamení<br />
  moře jsem hledal celých šest smutných dní<br />
  a moře jsem nenašel, — viděl jsem ptáka jen,<br />
  co zvlněnou perutí odlétal celý den,<br />
  by zvečera na měsíc sedl a z něho znavený<br />
  písničkou stříbrnou pad mezi pobřežní kameny,<br />
  písničkou mámivou, jež namlouvala mi,<br />
  že pták ten moře je s modrými vlnami,<br />
  že stačí po světě jak po lučině jít,<br />
  že abys uviděl, se stačí zrakem zpít.<br /></p>

  <p>Na břehu okna hotelu tiše se otvírala,<br />
  za každým oknem bledá dívka stála<br />
  a každá dívka ta, jež vprostřed noci snila,<br />
  své moře stvořila, aby je utopila<br />
  do chorých očí svých, jimž v sklené báni hvězd<br />
  svět není chlebem už, že lahví s lékem jest.<br />
  Ty oči viděl jsem, ta moře viděl jsem<br />
  a přece zůstal jsem slepcem a cizincem.<br />
  Nestačí mlha pěn a ze snů příboje,<br />
  já chtěl jsem poznat víc, chtěl znát jsem to, co je,<br />
  to moře skutečné, jež se mnou i beze mne bije<br />
  v skalnaté útesy hor a břehy Dalmácie.<br /></p>

  <p>Na břehu ostrova Krku, na břehu z kamení<br />
  moře jsem hledal celých šest smutných dní<br />
  a moře jsem nenašel, neboť svět cudný je<br />
  a rukám rozměklým tělo své ukryje<br />
  do kulis barevných, do rakve malované,<br />
  zatím co na místech světějších z mrtvých svých vstane.<br /></p>

  <p>Teprv dne sedmého, kdy nad městem zvon zněl,<br />
  já opilec z vlastních svých očí jsem se vypotácel,<br />
  ne už co lázeňský host, — jak dělník v neděli<br />
  jsem městem se potloukal sdílný a veselý.<br />
  A proto večer v hospodě u mola<br />
  skutečné moře jsem uzřel kol dokola,<br />
  když přes stoly dubové hleděl jsem do tváří<br />
  vám, námořníci, barkaři a rybáři,<br />
  vám, bratři uzlatých pěstí, co v trikotu roztrhaném<br />
  nosíte bouře a pohody a celou tu zem,<br />
  vám, dělníci věční, sluncem propálení,<br />
  kteří tu stavíte moře a jste z něho vystavěni!<br /></p>

  <p>Zahrej, chraplavý aristone, ptáku mi nad jiné milý,<br />
  zde tančí všechna moře s pěti světadíly<br />
  a nejšťastnější já, jenž do srdce tance všech byl přijat jsem,<br />
  mozoly obrůstám jako strom ovocem,<br />
  jsem námořník, barkař a rybář, jsem dělník z přístavu,<br />
  v tisíci lodicích proplouvám moře a ještě je proplavu,<br />
  ne jedněma, tisíci rukama moře se zmocňuji,<br />
  ne jedněma, tisíci rukama moře buduji.<br />
  Zahrej, chraplavý aristone, ptáku mi nad jiné milý,<br />
  svět jsou jen ti, kteří jej živí, by z něho živi byli,<br />
  moře jsme my, dělníci zvlněných svalů, cizí i zdejší,<br />
  my, skutečnost jediná, skutečnost nejskutečnější!<br /></p>
</body>
</html>
