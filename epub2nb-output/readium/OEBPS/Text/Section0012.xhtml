<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 id="heading_id_2">BALADA O SNU</h2>

  <h4 class="sigilNotInTOC" id="heading_id_3">J. Seifertovi</h4>

  <p>V špinavé ulici na předměstí<br />
  bydlel mládenec jménem Jan.<br />
  Měl dobré srdce, slabé pěsti<br />
  a modrou pracovní zástěru.<br />
  Městem se brouzdal k večeru<br />
  a ve světel barevném kolotoči<br />
  mu narůstaly bolavé oči,<br />
  jež všechno skutečně viděly<br />
  a do srdce krutě křičely:<br /></p>

  <p>Tady jsou paláce, — tady podkroví,<br />
  tady jsou sytí, — tady hladoví,<br />
  jedni jsou otroci, — druzí diktátoři<br />
  a všichni jsou choří.<br />
  Svět je jak srdce kulatý<br />
  a je-li do půle rozťatý,<br />
  — umírá.<br /></p>

  <p>Po městě chodil smutný Jan,<br />
  ze všech stran očima dobýván,<br />
  toužil a trpěl a přece chtěl žít,<br />
  svět na vážkách spravedlivých vyvážit,<br />
  neboť člověk na svět přišel a proto tu je,<br />
  aby se stával tím, co země potřebuje.<br />
  Nechť je jí pokrmem, — jestli hladem sténá,<br />
  nechť je jí hladem, — je-li přesycena.<br /></p>

  <p>Po městě bloudil,<br />
  v ulicích chodil,<br />
  hvězdy mu nepomáhaly.<br />
  Vrátil se domů. V světnici nízké<br />
  okno a tři lidé spali.<br />
  Na houni uleh' bludný Jan<br />
  a oči zející do dvou ran<br />
  tiše se zavíraly,<br />
  tiše se zajizvovaly.<br /></p>

  <p>Sotva se víčka zavřela<br />
  nad dvěma modrými ranami,<br />
  srdce jak semeno zalité slzami<br />
  rozrostlo se mu po těle<br />
  v krajiny šťastné a veselé.<br />
  Neviděl paláců, neviděl podkroví,<br />
  zmizeli žebráci nuzní a hladoví,<br />
  po světě bez bídy, bez chamtivosti<br />
  chodili lidé chlapecky prostí,<br />
  stateční jak montéři, moudří jak inženýři,<br />
  co stavějí mosty z básní a tónů<br />
  a hlavně z železobetonu,<br />
  aby spojili se zemí zem<br />
  a srdce se srdcem.<br /></p>

  <p>Jan rozpřáhl ruce;<br />
  velkou láskou jat<br />
  chtěl vše to jak svou milou ohmatat,<br /></p>

  <p>však běda, běda!<br />
  — oči — rány nezhojené náhle roztrhly se,<br />
  zřel jizbu, jež je jitrem bledá,<br />
  činžáků střechy lysé,<br />
  skutečnost dvěma hřebíky se v srdce probila mu,<br />
  a poznal, že vše byl jen sen<br />
  z bídy, slaboty, klamů.<br /></p>

  <p>Sirény rozkaz zahoukly,<br />
  Jan utáhl si pás,<br />
  šel včera a šel předevčírem<br />
  a dneska půjde zas.<br />
  Dnes ulicí však nejde sám,<br />
  sen krásný naň se věší,<br />
  bylo-li včera těžké vše,<br />
  dnes je to ještě těžší.<br /></p>

  <p>V předměstské ulici bydlela též<br />
  dívka jménem Marie.<br />
  Na šicím stroji každého dne<br />
  deset košil ušije.<br />
  S Janem kdysi setkala se,<br />
  když večer v město pad,<br />
  Jan ji objal teple v pase<br />
  a povídal, že má ji rád.<br />
  Pak častěji spolu chodívali<br />
  a o lásku se dělívali.<br /></p>

  <p>Toho večera sešli se zas.<br />
  Jan hlavu měl svěšenu,<br />
  propadlý hlas.<br /></p>

  <p>„Dnes v noci, Marie, zdálo se mi,<br />
  že žíti lze lépe na naší zemi.<br />
  Však s ránem jsem poznal, že to byl sen,<br />
  a snem tím jsem k smrti nemocen,<br />
  neb přes den jak líbezné strašidlo kráčí přede mnou<br />
  železným nábřežím, ulicí kamennou<br />
  a stane-li, průsvitný, uprostřed náměstí,<br />
  skrze něj vidím tisíce neřestí,<br />
  neřestí, které tím strašněj své boláky odkryly,<br />
  že poznal jsem krajiny, ve kterých nebyly.<br />
  Ti, kterým slunce nesvítí,<br />
  sny slunečné musí zabíti —<br />
  sic zemrou na ně sami.<br />
  Pověz mi, má milá,<br />
  jak bys sen zabila?"<br /></p>

  <p>„Dokud jsem tě, Jene, neznala,<br />
  též hrozné sny jsem mívala.<br />
  Můj sen<br />
  však muži milenci byl podoben.<br />
  Že celý den jsem samotinká byla,<br />
  tož noc mě v jeho náruč položila,<br />
  ne za odměnu, ale z trestu spíš.<br />
  Chceš-li žít, ze snu vždy se probudíš.<br />
  A já se probouzela<br />
  do čtyř chudých, holých stěn,<br />
  abych si řekla krutě ošálená:<br />
  to nebyl muž, — to byl jen sen.<br />
  Však od těch dob, co jsme se poznali,<br />
  sny tyto se mi zdáti přestaly.<br />
  Tím, že jsi řek mi: má milá!<br />
  sny ty jsem v sobě navždy zabila."<br /></p>

  <p>Poslouchal mládenec jménem Jan,<br />
  pochopil muž to jménem Jan,<br />
  obtěžkal ruce a řekl jen:<br />
  „Zabiji sen."<br /></p>

  <p>Z fabrik a podkroví dělníci jdou,<br />
  tvrdost životů jejich jim padla do rukou,<br />
  ti všichni krásné sny měli a tíhu jich poznali,<br />
  dnes jeřábem zvednou je a vytešou do skály,<br />
  to lidé jsou z masa a kostí, tvoření světa dědicové věční,<br />
  co krásné sny zabijí tím, že je uskuteční,<br />
  nemají dobré srdce jen, ale též dobré pěsti,<br />
  protože po světě jdou, ve světě vrou a na světě staví své štěstí.<br /></p>

  <p>Z fabrik a podkroví dělníci jdou,<br />
  mezi nimi Jan a Marie,<br />
  svatí drží v rukou lilie,<br />
  muži kladiva a meče;<br />
  když velké sny se zabíjejí,<br />
  mnoho krve teče.<br /></p>

  <p>Musí se zabít,<br />
  musí se žít,<br />
  ruce jsou zbraně,<br />
  srdce štít!<br />
  &nbsp;<br /></p>
</body>
</html>
