<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 id="heading_id_2">TĚŽKÁ HODINA<br /></h2>

  <p>Přišel jsem na svět,<br />
  abych si postavil život<br />
  dle obrazu srdce svého.<br /></p>

  <p>Chlapecké srdce je písnička na začátku,<br />
  plán pro zámek, který bys lidem jak milé dal k svátku,<br />
  ale mužovo srdce jsou ruce a mozoly,<br />
  které se krví svou do cihel probolí,<br />
  aby tu stála alespoň skutečná hospoda u silnice,<br />
  pro ušlé poutníky a pro poutnice.<br /></p>

  <p>Dnes je má těžká hodina.<br />
  Chlapecké srdce mi zemřelo a sám v rakvi je vynáším,<br />
  a zemřelým trpě, trpím i tím,<br />
  které mi v prsou se roditi počíná.<br />
  Dnes je má těžká hodina;<br />
  jedno srdce jsem pohřbil a druhé ještě nemám,<br />
  sesláblý úzkostí, sesláblý samotou<br />
  marně se bráním studeným stěnám<br />
  pokoje svého<br />
  uštěpačného.<br /></p>

  <p>Milenčin dopise, lampo, kniho kamarádova,<br />
  věci zrozené z lásky, světla a víry,<br />
  dnes při mně stůjte a třikrát mi věrnější buďte,<br />
  když zůstal jsem na světě sirý,<br />
  a modlete se,<br />
  aby mi narostlo srdce statečné a nesmlouvavé,<br />
  a věřte dnes za mě, že tomu tak bude,<br />
  a věřte dnes za mě, že postavím<br />
  dle obrazu jeho<br />
  život člověka spravedlivého.<br /></p>

  <p>Já mužné srdce ještě nemám,<br />
  sám v těžké své hodině;<br />
  a proto nevěřím.<br /></p>
</body>
</html>
