<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 id="heading_id_2">JARO<br /></h2>

  <p>První květiny jarní v ulicích rozkvetou,<br />
  první květiny jarní v očích dívek jsou<br />
  a oči ty modré, černé a kovové<br />
  jsou z daleka hbití a větrní poslové,<br />
  aby jsi věděl, že za městem,<br />
  za tvýma rukama sevřenýma<br />
  leží veliká zem<br />
  a taje.<br /></p>

  <p>Dnes jako včera by bylo, kdybys šel sám,<br />
  ulice, bláto, sněhových mraků rám,<br />
  ale náhle, ty železná drůzo mezi kameny,<br />
  jsi čímsi v srdci i v hlavě vlaze zmámený,<br />
  pod kyticí pohledů jako bys rozkvétal, oblázku holý,<br />
  čím krásnšjší dívka jde okolo,<br />
  tím více to bolí.<br /></p>

  <p>V podzemních hospodách zahráli: Jaro je tady!<br />
  na horách daleko roztává sníh,<br />
  sto krásných těl řeklo ti, že jsi dnes mladý,<br />
  do rukou chtěl bys vzít každičké z nich,<br />
  s nekrasším utéci na konec světa<br />
  do jizby nalité teplem jak pupen rašící,<br />
  zapomnět na všechnu bídu v černé ulici<br />
  a polibky, jež oblak měly by krajku a pěnu,<br />
  si trhat ty oči a rty a ňadra a ženu.<br /></p>

  <p>Zatím však stojíš a stojíš<br />
  s míznatou touhou kol rozřízlých úst,<br />
  krev do ran ti roste, že musí růst,<br />
  a náhle stromem jsi s rameny roztaženými,<br />
  přísným a černým stromem, co stojí uprostřed zimy,<br />
  a pod ledy, které tím jarem neroztávají,<br />
  ucítíš polární smutek rodných svých krají,<br />
  do kterých zarůstáš kořeny.<br />
  O plakát tančírny opřený<br />
  octneš se v předměstských činžácích,<br />
  v závěji vychladlých jizeb sta uvidíš srdcí<br />
  a na nich odvěký sníh.<br /></p>

  <p>Tu poznáš,<br />
  že v tento led a v tyto skály<br />
  se slunce březnové ni v červnu nepropálí,<br />
  a z rukou, z haluzí v nebe se deroucích,<br />
  střeseš ten podzimní lístek, kterým jsi před chvílí zjih,<br />
  ztvrdneš, — zpřísníš, — zledovíš<br />
  pro jiné jaro jiného milování,<br />
  jež čeká teprv své vybojování,<br />
  neb jeho květiny mírné a veselé<br />
  vyrostou na hrotech mečů,<br />
  na stvolech z ocele.<br /></p>

  <p>Jaro nebeské, vím,<br />
  letos jsi jenom podobenstvím,<br />
  jako jsi bylo a budeš vždy,<br />
  když v člověku pokvete svět.<br />
  Na rohu ulice,<br />
  na ostří štěstí a běd<br />
  poznal jsem nejhlubší znamení tvá,<br />
  ó jaro roku<br />
  1922.<br />
  &nbsp;<br /></p>
</body>
</html>
