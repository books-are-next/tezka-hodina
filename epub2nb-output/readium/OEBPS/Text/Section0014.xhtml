<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 id="heading_id_2">POHŘEB<br /></h2>

  <p>Anežka Skládalová<br />
  po dlouhé nemoci vydechla naposled<br />
  v pondělí 15. srpna ve věku 69 let<br /></p>

  <p>a dnes je středa.<br />
  Šest svící hoří a varhan hudba setmělá<br />
  vodí náš smutek křížovou cestou kolem kostela.<br />
  Za kostelem jsou pole a silnice a na nich stromy rostou,<br />
  od rakve k nim si cestu můžeme vykoupit<br />
  jedině modlitbou prostou:<br />
  buď vůle tvá.<br /></p>

  <p>Po dlouhé silnici<br />
  černý průvod kráčí,<br />
  zde nejvíce líto je živých, kteří po mrtvé pláčí,<br />
  zde nebe se do očí přelomilo a mrtvou v nich přikrylo,<br />
  příliš malý jsi, pohřební voze, zlacená mohylo,<br />
  příliš prázdná jsi, rakvi,<br />
  neboť mrtvá z tebe vystupuje,<br />
  na stuhách pohřebních věnců znovu oživuje,<br />
  na bílých stuhách s živými jmény<br />
  vlá do všech světových stran:<br />
  Jiří, Karel, Jaroslav, Věra, Dagmar, Zora, Radovan,<br />
  vnoučata.<br /></p>

  <p>Okolo topolů za městem<br />
  jde cesta ke hřbitovu.<br />
  Obilí už je do sýpek sveženo<br />
  a my je dnes svážíme znovu.<br />
  Z tohoto světa nic se neztratilo<br />
  a nic se neztratí.<br />
  Svežené zrno v chléb se obrátí.<br /></p>

  <p>Když pohřeb k hřbitovu přichází,<br />
  nejstarší vnuk říká si:<br /></p>

  <p>Tři sta dní krvavých, babičko, srdce tvé protrpělo,<br />
  když po kapkách z tvého těla odcházelo,<br />
  dej, ať nezmírám jako ty na posteli v propadlé světnici,<br />
  chci zemřít jak voják s bodlem a ručnicí,<br />
  do srdce raněný granátem.<br />
  Neboť jdu do boje,<br />
  babičko moje,<br />
  pro slávu světa tohoto.<br /></p>

  <p>Neslaď řeč, kněže, blaženou duší, rájem a anděly,<br />
  nebe je kusem této země s obyčejnými lidmi,<br />
  nezpívejte, zpěváci, nad hrobem chorál do smutku zšeřelý,<br />
  zpívejte raděj, jak zahradníci<br />
  při setí zpívají.<br />
  Pláči-li, nepláči pro mrtvé. Není jich.<br />
  Trpím-li, — trpím pro bolest živých.<br />
  Jen rakev pochováváme,<br />
  jen jméno pochováváme<br />
  po srdcích spravedlivých.<br /></p>

  <p>Hřbitove, hřbitove,<br />
  zahrado zelená,<br />
  do tebe sejou se<br />
  nejdražší semena,<br />
  aby rostla.<br /></p>
</body>
</html>
