<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 id="heading_id_2">FOTOGRAFIE<br /></h2>

  <p>U Topiče ve výkladní skříni<br />
  mezi knihami a obrazy<br />
  visí fotografie.<br />
  Kniha je z papíru, i když nejkrasší život sní v ní,<br />
  obraz je z plátna, když nejlépe život zobrazí,<br />
  ale každá tato fotografie<br />
  strašlivě skutečným životem žije:<br />
  Hlad v Rusku! Hlad v Rusku!<br /></p>

  <p>Gubernie hřbitovů stavěné z ledu a zimy,<br />
  hromady mrtvolek dětí s břichy nafouklými,<br />
  zvrácená ústa, ruce zaťaté v kleště,<br />
  ti, kteří hladem zemřeli, — ti, kteří zemrou ještě,<br />
  a nejsmutnější všech, jež zovou lidojedy,<br />
  kteří však přece jsou jen křížek mezi ledy,<br />
  jen křížek zoufalý, žijící mohyly,<br />
  jež v rakvích žaludků své bratry pohřbily.<br /></p>

  <p>To nejsou fotografie za výkladním sklem,<br />
  to rukou tisíce, tisíce<br />
  přes celou Evropu se natáhlo až sem<br />
  do syté pražské ulice,<br />
  aby pod prsty bídy a žalu<br />
  dvojnásob vynikla krvavá tlama kapitálu.<br /></p>

  <p>Soudruzi, kteří kol skříně té<br />
  do práce se ubíráte,<br />
  soudruzi, kteří v srdci svém<br />
  hladem svých bratrů umíráte,<br />
  vryjte ty obrazy bídy a zmaru<br />
  v porcelán talířů restaurací a barů,<br />
  na zátky šampaňských, do lístků jídelních<br />
  vlepte ty fotografie!<br />
  Aby ten každý, kdo hoduje dnes tu a pije,<br />
  na každém talíři, na každé sklenici<br />
  narazit musel na mrtvoly křičící:<br />
  Lidojede! Lidojede!<br /></p>
</body>
</html>
